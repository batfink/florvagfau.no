== Tilstede ==

''Deltaker liste mangler i opprinnelig referat ([[Bruker:Victor|Victor]])''

Møtet ble innledet av Magnus Alvheim fra Askøy Røde Kors som orienterte om at det vil komme tilbud om leksehjelp på Florvåg. Askøy Røde Kors har fått tildelt et rom på «Huset» til dette formålet. Tilbudet vil være gratis og frivillig, og gjelder for elever fra 5.-7. klasse. Leksehjelpen starter opp i løpet av våren på tirsdager fra kl 13:30 – 16:30. Man har i dag 3 personer/støttepersonell til å ta seg av leksehjelpen, men mangler fortsatt 4-5 personer. 

Askøy Røde Kors ønsker å gi dette tilbudet til alle askøyskolene og planlegger å ansette en prosjektkoordinator som skal organisere leksehjelpen. Kommunen har bevilget 250.000,- til dette formålet, men det er dessverre ikke nok. Det vil i nærmeste fremtid distribueres et skriv med informasjon om leksehjelpen til elevene.

== Saker ==

===Trafikksituasjonen og videre arbeid===

Siw Waagen Jakobsen orienterte om hva som har blitt gjort i den senere tid. Det har kommet forslag om å opprette skolepatrulje, noe Siw har jobbet med. Politiet ble kontaktet, men viste i første omgang liten interesse. Etter hvert har askøypolitiet ved Espen Sjøflot jobbet med denne saken. Konklusjonen er at politiet fraråder å opprette skolepatrulje da veien er for uoversiktlig og farten for høy slik at dette kan gå ut over sikkerheten. Det har også vært foretatt 2 tellinger av passerende biler, en høsten 2006 og en i januar 2008. I 2006 passerte det 648 biler i løpet av en time, i 2008 passerte det 665 på 45 minutter. Dette viser at trafikken i området har økt betraktelig i løpet av 14 måneder. 

Det ble sendt en henvendelse til Statens vegvesen i mars 2007 med forespørsel om nedsatt fart på riksveg 563. Her har det fortsatt ikke skjedd noe.
Trafikkgruppen sender nå et nytt brev til vegvesenet der nye momenter som biltelling og politiets uttalelser tas med. Tar det fortsatt lang tid med respons fra vegvesenet vil trafikkgruppen purre på saksbehandlingen. Hvis dette ikke hjelper vil man blant annet bruke pressen for å få opplyst saken.

===SFO – Åpningstider===

FAU foreslo på forrige møte å lage en spørreundersøkelse, hvor hensikten var å kartlegge foreldrenes tilfredshet med SFO sine åpningstider, spesielt i tilknytning til skolens ferie og fridager. Det viser seg imidlertid at kommunen har utarbeidet en felles spørreundersøkelse for alle skolene, gjennomføres i mars. FAU lager derfor ingen egen undersøkelse.

===Uteområdet – Ferdigstillelse===

Robert Ørnsrud informerte om hva som gjenstår.
Man venter nå på lys ute, men her har vår leverandør problemer med å få levert manglende deler fra en av sine leverandører. Robin har purret på dette nylig og vi kan regne med at dette blir ordnet i nærmeste fremtid.
Rektor Helge informerte om at det er bevilget 15000,- til oppgradering av basket-nett, fotballmål m.m. Han har også gått til innkjøp av en del nye fotballer.
Vedrørende grusing av banen har Helge snakket med kultursjefen i kommunen om dette da det er et større prosjekt som trenger ekstra bevillinger. Det er ikke avtalt dato for dugnad.

===Orientering om budsjett for 2008===

Hildegunn informerte om skolens budsjettkutt, totalt 465 880,- for 2008. 
Rektor Helge informerte om de konsekvenser dette medfører.
Reduksjonen i budsjettet går ut over både skolen og SFO. 

===Arbeidsgruppen for utbygging - status videre arbeid===

I kommunedelplanen for skole 2006 – 2009 er det kun vedtatt at Florvåg skole skal vurderes for utbygging i løpet av inneværende planperiode. Det jobbes derfor for å få skolen høyt opp på kommunens prioriteringsliste som skal utarbeides i vår.
Arbeidsgruppen har hatt møte med skolens lærere for å kartlegge behovene. I dette møtet kom det frem mange positive innspill fra lærerne.
Politikerne vil bli invitert til et møte på skolen for å synliggjøre behovene skolen har. Her vil også lærerne og rektor bli med. 

===Helsetilsynet og manglende godkjenning av Florvåg Skole===

Saken utgår, men tas opp igjen senere.

===Etablering av kommunalt FAU===

Det vil bli opprettet et felles FAU for alle Askøy skolene der alle FAU lederne deltar. Dette skjer i løpet av februar måned.  

== Eventuelt ==

===Eventuelt===

Det er kommet en henvendelse fra Erdal Kirke om skolen vil bruke kirken i forbindelse med 
17. mai. Dette spørsmålet var også oppe i fjor. FAU ønsker ikke å være med på dette da man har gode og innarbeidede rutiner for 17. mai feiringen ved skolen.
Man ønsker heller ikke at noen kan føle seg ekskludert fra feiringen hvis kirken blir en del av arrangementet ved Florvåg skole.


''Trond Knudsen <br> Referent''